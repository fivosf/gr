# Η περίπτωση του Google Assistant
To google assistant είναι ένας ψηφιακός βοηθός με λειτουργίες τεχνητής νοημοσύνης ο οποίος κατασκευάστηκε από την google και τρέχει σε κινητές συσκευές και σε συσκευές έξυπνων σπιτιών (Google home). Πρωτοεμφανίστηκε το 2016 στα κινητά τηλέφωνα της google  Pixel and Pixel XL, γρήγορα έγινε διαθέσιμο και σε άλλες κινητές συσκευές καθώς και σε wearables. Οι χρήστες επικοινωνούν με το google assistant μέσω φωνητικών εντολών και είναι διαθέσιμο σε αρκετές γλώσσες.

Η επιτυχία του google assistant είναι στην δυνατότητα που δίνει στον χρήστη, ο οποίος μπορεί να βάζει υπενθυμίσεις ξυπνητήρια, να κρατάει σημειώσεις και να ελέγχει συσκευές στο σπίτι του, όλα αυτά με φωνητικές εντολές. Είναι διαθέσιμο σε πολλές πλατφόρμες και συσκευές από κινητά τηλέφωνα και τηλεοράσεις μέχρι αυτοκίνητα. Σχεδιάστηκε ώστε ο χρήστης να μπορεί να κάνει φυσική συζήτηση για να πραγματοποιήσει μια ενέργεια ή να αναζητήσει πληροφορίες.

Τον Απρίλιο του 2017 η google έκανε διαθέσιμο ένα development kit το οποίο δίνει την δυνατότητα στους developers να ενσωματώνουν τις δυνατότητες του google assistant σε δικές τους εφαρμογές. Την ίδια χρονιά δόθηκε η δυνατότητα στους χρήστες του google home να μπορούν να παραγγέλνουν τα ψώνια τους από συγκεκριμένες εταιρίες εξ ολοκλήρου μέσω φωνητικών εντολών. Τον Μάιο της ίδια χρονιάς το google assistant μπορούσε να αναγνωρίζει αντικείμενα μέσω της κάμερας της συσκευής.

Η μεγάλη αναβάθμιση όσο αφορά την τεχνητή νοημοσύνη ήρθε το 2018 με το google duplex. To google assistant μπορεί πλέον να μιμηθεί την ανθρώπινη φωνή και να διεκπεραιώσει ενέργειες όπως το να κλείσει ραντεβού σε ένα κομμωτήριο ή τραπέζι σε ένα εστιατόριο, αν για κάποιο λόγο δεν μπορεί να διεκπεραιώσει κάποια ενέργεια ειδοποιεί τον χρήστη να αναλάβει εκέινος.

Το google assistant έχει δεχθεί αρκετή κριτική όσο αφορά την εξέλιξή του με το google duplex, καθώς είναι αδύνατον να ξεχωρίσει κάποιος ότι δεν μιλάει με ανθρώπινο ων, και κάποιοι το θεωρούν εξαπάτηση. Επίσης πολλοί έχουν αναφερθεί και στο ζήτημα των προσωπικών δεδομένων γιατί οι κλήσεις του google assistant ηχογραφούνται ώστε να αναλύονται από την google για την εξέλιξη του συστήματος. Το 2019 δημοσιεύτηκε μια ερεύνα που αποδείκνυε ότι το google assistant κατέγραφε ευαίσθητες πληροφορίες χρηστών μέσω των διάφορων συσκευών.

Καθώς βαδίζουμε σε μια εποχή όπου η διάδραση μεταξύ ανθρώπου και μηχανής εξελίσσεται και μοιάζει σιγά σιγά με την διάδραση μεταξύ ανθρώπων το google assistant κατέχει την πρώτη θέση μεταξύ των ανταγωνιστών όπως το Siri της Apple και την Alexa της Amazon. Όσο η τεχνητή νοημοσύνη εξελίσσεται θα αλλάζει και ο τρόπος που  αλληλοεπιδρούμε με τα αντικείμενα καθημερινής χρήσης.      
